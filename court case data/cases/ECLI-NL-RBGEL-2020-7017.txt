




RECHTBANK GELDERLAND




Team strafrecht



Meervoudige kamer



Zittingsplaats Zutphen



Parketnummer: 05/881457-19 (ontneming)
Uitspraakdatum: 30 november 2020




vonnis van de meervoudige kamer




in de zaak van




de officier van justitie




tegen





          [verdachte]
        
geboren op [geboortedag] 1991 te [geboorteplaats]  
wonende [adres] .



Raadsman: mr. M.H.H. Meulemeesters advocaat te Zeist.






1De inhoud van de vordering


De officier van justitie heeft gevorderd dat de rechtbank het bedrag vaststelt waarop het wederrechtelijk verkregen voordeel als bedoeld in artikel 36e vijfde lid van het Wetboek van Strafrecht wordt geschat en de veroordeelde de verplichting oplegt tot betaling aan de Staat van het geschatte voordeel welk voordeel door de officier van justitie is gesteld op 
€ 77.230-.





2De procedure


Ter terechtzitting van 9 november 2020 heeft de officier van justitie de ontnemingsvordering aanhangig gemaakt.





3Het onderzoek ter terechtzitting


De zaak is op 9 november 2020 ter terechtzitting onderzocht. Daarbij is veroordeelde verschenen. Veroordeelde is bijgestaan door mr. M.H.H. Meulemeesters advocaat te Utrecht.



De officier van justitie heeft ter terechtzitting de vordering aangepast in die zin dat de periode waarover het voordeel is berekend gelet op de tenlastelegging in de hoofdzaak korter moet zijn. Het wederrechtelijk verkregen voordeel dient over 365 dagen berekend te worden. Dat komt dan neer op een bedrag van € 56.650 (€ 142.350 aan opbrengsten minus 
€ 85.700 aan kosten). 
De raadsman heeft – kort en zakelijk weergegeven – betoogd dat de berekening in het rapport van het aantal dagen waarop het wederrechtelijke verkregen voordeel betrekking heeft niet een juiste is. De periode zou moeten worden gecorrigeerd naar maximaal 378 dagen of zich aansluitend bij de officier van justitie naar 365 dagen. Voorts meent de raadsman dat nog rekening moet worden gehouden met enkele kostenposten:



Verpakkingsmiddelen (sealtjes): € 20 p.m. x 12 =  	€ 240
Beltegoed: € 30 p.m. x 12 = 				€ 360
Brandstofkosten: € 100 p.m. x 12 = 			€ 1.200
				     		            ------------
Totaal:				     			 € 1.800



Dit bedrag dient volgens de verdediging in mindering te worden gebracht op de berekende opbrengsten. 





4De beoordeling van de vordering


Bij de beoordeling van de onderhavige vordering heeft de rechtbank kennisgenomen van het op 30 november 2020 tegen veroordeelde gewezen vonnis waarbij veroordeelde is veroordeeld voor het –onder andere– opzettelijk handelen in strijd met een in artikel 2 onder B van de Opiumwet gegeven verbod in de periode van januari 2019 tot en met 13 januari 2020.



De rechtbank is van oordeel dat aannemelijk is dat veroordeelde wederrechtelijk voordeel  heeft genoten. Deze beslissing is gegrond op de feiten en omstandigheden die in de bewijsmiddelen zijn vervat.




Overwegingen omvang wederrechtelijk verkregen voordeel




Uit het rapport omtrent wederrechtelijk verkregen voordeel (hierna: het rapport) blijkt dat aan de hand van onder meer verklaringen van veroordeelde omtrent de verkoopprijzen en inkoopkosten van de door hem verkochte harddrugs te weten cocaïne en heroïne een berekening is gemaakt van het wederrechtelijk verkregen voordeel over een periode van 19 november 2018 tot en met 13 januari 2020. De rechtbank ziet reden om de periode waarover het voordeel is berekend te corrigeren. Uit het vonnis volgt namelijk dat de veroordeelde pas vanaf januari 2019 in harddrugs heeft gedeald en de rechtbank acht niet aannemelijk dat veroordeelde vanaf 19 november 2018 – waar het rapport vanuit gaat – in harddrugs zou hebben gedeald. Verder volgt uit het vonnis dat veroordeelde ‘tot’ in plaats van ‘tot en met’ 13 januari 2020 heeft gedeald. Op 13 januari 2020 is verdachte namelijk om 06:00 uur buiten heterdaad gearresteerd. De rechtbank acht het daarom niet aannemelijk dat hij die dag ook inkomsten (of kosten) heeft gehad. Verdachte heeft bij de politie verklaard dat hij in januari 2019 is begonnen met dealen. Alhoewel niet een exact aantal dagen kan worden vastgesteld nu het bewezenverklaarde uitgaat van de maand januari 2019 en niet een specifieke dag noemt is wel voldoende aannemelijk dat veroordeelde in elk geval 365 dagen heeft gedeald. 



De rapport neemt verder het rapport als uitgangspunt voor de berekening van het wederrechtelijk verkregen voordeel.




Inkomsten

Ten aanzien van de inkomsten gaat de rechtbank uit van de verklaringen van veroordeelde omtrent de verkoopprijzen van heroïne en cocaïne. In het rapport wordt een bedrag genoemd van € 180.570 aan inkomsten hetgeen gebaseerd is op een dealperiode van 463 dagen. Nu de rechtbank uitgaat van een dealperiode van 365 dagen is het totaal aan inkomsten van veroordeelde (365/463 dagen x € 180.570=) € 142.350- is.  




Kosten

Bij de berekening van de kosten is de rechtbank uitgegaan van de verklaring van veroordeelde omtrent de inkoopprijs van cocaïne. Omdat veroordeelde over de inkoopprijs van heroïne geen verklaring heeft afgelegd zal hieromtrent worden uitgegaan van de lijst ‘Drugs prijzen 2018’. In het rapport wordt een bedrag van € 83.340 genoemd aan kosten hetgeen gebaseerd is op een dealperiode van 463 dagen. Nu de rechtbank uitgaan van een dealperiode van 365 dagen is het totaal aan inkoopkosten van veroordeelde (365/463 dagen x € 83.340=) € 65.700-.



Verder wordt in het rapport nog kosten gerekend voor personen die hebben meegeholpen in de handel in harddrugs. Over de in het rapport gehanteerde dealperiode van 463 dagen wordt uitgegaan van € 20.000-. Omdat de rechtbank bij de berekening van de vordering uitgaat van een kortere dealperiode van 365 dagen worden deze kosten berekend op een bedrag van (365/463 dagen x € 20.000=) € 15.767-. 



De rechtbank volgt het betoog van de verdediging ten aanzien van aanvullende kostenposten niet. Ter terechtzitting is onvoldoende gebleken op welke feiten en omstandigheden de rechtbank de hoogte van de in mindering te brengen kosten moet baseren. De kosten worden daarom niet meegenomen in de berekening.      



Gelet op het vorenstaande zal de rechtbank vaststellen dat het wederrechtelijk verkregen voordeel wordt geschat op:



Inkomsten: 					€ 142.350- 
Minus kosten:					€   81.467-

Wederrechtelijk verkregen voordeel: 		€   60.883-.	



De rechtbank stelt vast dat het wederrechtelijk verkregen voordeel moet worden geschat op een bedrag van € 60.883.





5De toegepaste wettelijke bepalingen


De beslissing is gegrond op artikel 36e van het Wetboek van Strafrecht.





6De beslissing


De rechtbank:




stelt  het bedrag waarop het door veroordeelde wederrechtelijk verkregen voordeel wordt geschat vast op een bedrag van € 60.883 (zestigduizend en achthonderddrieëntachtig euro);  


legt de veroordeelde de verplichting op tot betaling aan de staat ter ontneming van het wederrechtelijk verkregen voordeel;


bepaalt de duur van de gijzeling die ten hoogste door de officier van justitie kan worden gevorderd met toepassing van artikel 6:6:25 van het Wetboek van Strafvordering op 


1217 (twaalf honderd zeventien) dagen. 










Deze uitspraak is gewezen door mr. C. Kleinrensink voorzitter mr. Y. Cenik en 
mr. A.S. Gaastra rechters in tegenwoordigheid van mr. L.G.M. van Ophuizen griffier en uitgesproken ter openbare terechtzitting van deze rechtbank op 30 november 2020.









































 Het bewijs is terug te vinden in het in de wettelijke vorm door [verbalisant] van de politie Oost Nederland district Noord- en Oost-Gelderland opgemaakte proces-verbaal dossiernummer PL0600-2019366036 gesloten op 26 mei 2020 en in de bijbehorende in wettelijke vorm opgemaakte processen-verbaal en overige schriftelijke bescheiden tenzij anders vermeld. De vindplaatsvermeldingen verwijzen naar de pagina’s van het doorgenummerde dossier tenzij anders vermeld.


