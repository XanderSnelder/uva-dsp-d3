

10 oktober 2014
Eerste Kamer
nr. 14/03871
EV/EE

Hoge Raad der Nederlanden

Beschikking

in de zaak van:



        [betrokkene]
zonder bekende woon- of verblijfplaats
VERZOEKER tot cassatie
advocaat: mr. G.E.M. Later



t e g e n



OFFICIER VAN JUSTITIE OOST-NEDERLAND
VERWEERDER in cassatie
niet verschenen.





Partijen zullen hierna ook worden aangeduid als betrokkene en officier van justitie.





1Het geding in feitelijke instantie

	Voor het verloop van het geding in feitelijke instantie verwijst de Hoge Raad naar de beschikking in de zaak C/05/263060/FA RK 14-1443 van de rechtbank Gelderland van 1 mei 2014. 
	De beschikking van de rechtbank is aan deze beschikking gehecht.





2Het geding in cassatie

	Tegen de beschikking van de rechtbank heeft betrokkene beroep in cassatie ingesteld. Het cassatierekest is aan deze beschikking gehecht en maakt daarvan deel uit.
De officier van justitie heeft geen verweerschrift ingediend.
	De conclusie van de Advocaat-Generaal F.F. Langemeijer strekt tot verwerping van het beroep.
	De advocaat van betrokkene heeft bij brief van 12 september 2014 op die conclusie gereageerd.






3Beoordeling van het middel

3.1

In cassatie kan van het volgende worden uitgegaan.
(i)	De officier van justitie heeft de rechtbank op 24 april 2014 verzocht op de voet van art. 2 Wet Bopz een voorlopige machtiging te verlenen tot opname en verblijf van betrokkene in een psychiatrisch ziekenhuis.
(ii)	Bij het verzoekschrift was een op 22 april 2014 ondertekende geneeskundige verklaring gevoegd van een niet bij de behandeling betrokken psychiater. In die verklaring was in antwoord op de vraag: "Tot welke diagnose bent u gekomen op basis van uw onderzoek?" vermeld: “Afhankelijkheid van zowel opioïden alcohol als cannabis. Vermoeden van psychiatrische problematiek”.
(iii) Betrokkene heeft zich tegen het verzoek verweerd en onder meer aangevoerd kort samengevat dat hij al dertig jaar zo leeft dat geen stoornis aanwezig is en dat hij wil doorleven zoals hij nu leeft. 




3.2

De rechtbank heeft de machtiging verleend en daartoe als volgt overwogen:
“Betrokkene is afhankelijk van zowel opioïden methadon alcohol als cannabis. Deze verslavingen hebben hem geheel in hun macht en beheersen zijn denken willen en handelen in overheersende mate. Daarnaast is er een vermoeden van psychiatrische problematiek. Hij zwerft op straat en slaapt op diverse plekken voor zwervers. Hij is niet in staat zijn situatie goed te overzien. Betrokkene zorgt slecht voor zijn lichamelijke conditie is vermagerd en vervuild. De behandelaar is bang dat wanneer er nu niet ingegrepen wordt betrokkene zal overlijden op straat. Volgens de behandelaar zakt hij wel eens in elkaar ook als hij fietst. Zonder de onderhavige machtiging zal betrokkene zichzelf niet laten behandelen. In dat geval is er - onder meer - gevaar voor maatschappelijke teloorgang en ernstige zelfverwaarlozing. Er is geen basis voor een vrijwillige opname.”



3.3.1
Onderdeel I klaagt onder verwijzing naar HR 23 september 2005 ECLI:NL:HR:2005:AU0372 NJ 2007/230 dat het oordeel van de rechtbank blijk geeft van een onjuiste rechtsopvatting dan wel onvoldoende steun vindt in de gedingstukken. De rechtbank heeft niet vastgesteld dat sprake is van een verslaving die gepaard gaat met (andere) psychische stoornissen van zodanige ernst dat het denken voelen willen oordelen en doelgericht handelen daardoor zo ingrijpend worden beïnvloed dat betrokkene het veroorzaakte gevaar niet kan worden toegerekend omdat de stoornis de gevaarvolle daden van betrokkene overwegend beheerst. Uit de stukken blijkt slechts dat sprake is van afhankelijkheid van opioïden alcohol en cannabis en dat er een vermoeden is van psychiatrische problematiek. Betrokkene is een verslaafde dakloze die zelf verkiest zo te leven. Dat rechtvaardigt niet een gedwongen vrijheidsbeneming.




3.3.2

Bij de beoordeling van het onderdeel wordt het volgende vooropgesteld. 
Ingevolge art. 2 lid 1 en 2 Wet Bopz kan de rechter op verzoek van de officier van justitie een voorlopige machtiging verlenen om iemand die gestoord is in zijn geestvermogens in een psychiatrisch ziekenhuis te doen opnemen en te doen verblijven. Een machtiging kan slechts worden verleend indien de stoornis van de geestvermogens de betrokkene gevaar doet veroorzaken en het gevaar niet door tussenkomst van personen of instellingen buiten een psychiatrisch ziekenhuis kan worden afgewend. Het verzoek moet vergezeld gaan van een verklaring van een psychiater die de betrokkene met het oog daarop kort tevoren heeft onderzocht maar niet bij diens behandeling betrokken was. Uit de verklaring dient te blijken dat de persoon op wie de verklaring betrekking heeft is gestoord in zijn geestvermogens en dat zich een geval als bedoeld in art. 2 voordoet. (art. 5 lid 1 Wet Bopz) 
Mede tegen de achtergrond van de uit art. 5 lid 1 EVRM voortvloeiende waarborgen tegen willekeurige vrijheidsbeneming kan verslaving aan middelen als drugs en alcohol niet tot toepassing van de Wet Bopz leiden tenzij de verslaving gepaard gaat met (andere) psychische stoornissen van zodanige ernst dat het denken voelen willen oordelen en doelgericht handelen daardoor zo ingrijpend worden beïnvloed dat betrokkene het veroorzaakte gevaar niet kan worden toegerekend omdat de stoornis de gevaarvolle daden van de betrokkene overwegend beheerst. Daarbij moet in aanmerking worden genomen dat het bij afhankelijkheid van verslavende middelen veelal gaat om verschijnselen van chronische aard zodat een daarop gebaseerde vrijheidsbeneming naar haar aard eveneens van lange duur zou kunnen zijn (zie de hiervoor in 3.3.1 genoemde beschikking van de Hoge Raad van 23 september 2005). 




3.3.3
De rechtbank heeft niet vastgesteld dat de gediagnostiseerde afhankelijkheid van opioïden alcohol en cannabis tot een psychische stoornis heeft geleid noch dat sprake is van een andere psychische stoornis. Voor zover in de vaststelling dat de verslavingen betrokkene geheel in hun macht hebben en zijn denken willen en handelen in overheersende mate beheersen besloten ligt dat naar het oordeel van de rechtbank sprake is van een psychische stoornis vindt die vaststelling onvoldoende steun in de geneeskundige verklaring. Daaruit valt wat betreft het psychiatrisch onderzoek niet meer af te leiden dan dat betrokkene kort samengevat al jarenlang verslaafd is methadon krijgt zwerft en zichzelf niet goed verzorgt. De psychiater die de geneeskundige verklaring heeft afgegeven heeft daaraan geen andere diagnose verbonden dan afhankelijkheid van genoemde middelen en “een vermoeden van psychiatrische problematiek”. Onder de noemer ‘gevaar’ vermeldt de geneeskundige verklaring dat de oordeelsvorming van betrokkene is aangetast doordat hij voortdurend onder invloed is. Ook daaruit volgt echter niet dat sprake is van een psychische stoornis. Het onderdeel is dus gegrond.




3.4
Voorgaande brengt mee dat de bestreden beschikking niet in stand kan blijven. Onderdeel II behoeft geen behandeling. 





4Beslissing

De Hoge Raad:
	vernietigt de beschikking van de rechtbank Gelderland van 1 mei 2014;
	verwijst het geding ter verdere behandeling en beslissing naar die rechtbank. 




	Deze beschikking is gegeven door de vice-president E.J. Numann als voorzitter en de raadsheren A.M.J. van Buchem-Spapens A.H.T. Heisterkamp C.E. Drion en T.H. Tanja-van den Broek en in het openbaar uitgesproken door de raadsheer G. de Groot op 10 oktober 2014. 


