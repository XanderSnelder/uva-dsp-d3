

Zaaknummer: H-107/2008 
Parketnummer: 500.00480/07
Uitspraak: 6 november 2008  
Verstek



GEMEENSCHAPPELIJK HOF VAN JUSTITIE
VAN DE NEDERLANDSE ANTILLEN EN ARUBA


&lt;u&gt;S T R A F V O N N I S&lt;/u&gt;

gewezen in het hoger beroep ingesteld tegen het vonnis van het Gerecht in eerste aanleg van de Nederlandse Antillen zittingsplaats Curaçao van 26 maart 2008

in de strafzaak tegen:


[naam verdachte]
geboren op [datum] 1969 te Suriname
wonende te Curaçao
thans gedetineerd in het Huis van Bewaring alhier.



&lt;u&gt;Het onderzoek ter terechtzitting&lt;/u&gt;

Dit vonnis is gewezen naar aanleiding van het onderzoek in eerste aanleg op de terechtzitting van 5 maart 2008 zoals daarvan blijkt uit het proces-verbaal van die terechtzitting alsmede van dat in hoger beroep op de terechtzitting van 16 oktober 2008 op Curaçao.

De verdachte is niet in persoon verschenen en is ter terechtzitting verdedigd door mr. S. Klarenbeek advocaat te Curaçao die heeft verklaard daartoe uitdrukkelijk te zijn gemachtigd. Tegen de niet verschenen verdachte is verstek verleend.

Het Hof heeft kennis genomen van de vordering van de (waarnemend) procureur-generaal mr. M.L. Angela en van hetgeen door de raadsvrouwe van de verdachte naar voren is gebracht. 

De procureur-generaal heeft gevorderd dat het vonnis waarvan beroep wordt vernietigd en opnieuw rechtdoende aan de verdachte terzake van het tenlastegelegde feit een gevangenisstraf wordt opgelegd voor de duur van achttien maanden waarvan drie maanden voorwaardelijk met een proeftijd van 2 jaar en aftrek van voorarrest. Voorts heeft de procureur-generaal de verbeurdverklaring gevorderd van de in beslag genomen doch waarschijnlijk reeds teruggeven auto waarvan de waarde geschat wordt op NAF. 25.000=. 

In eerste aanleg is de verdachte veroordeeld tot een gevangenisstraf voor de duur van achttien maanden waarvan drie maanden voorwaardelijk met een proeftijd van 2 jaar en aftrek van voorarrest.


&lt;u&gt;Het vonnis waarvan beroep&lt;/u&gt;

Het vonnis waarvan beroep kan worden bevestigd aangezien het Hof zich daarmee verenigt behoudens ten aanzien van de strafmotivering en de strafmaat. Voorts zal het Hof een nadere overweging ten aanzien van de inbeslaggenomen auto geven. 


&lt;u&gt;De op te leggen straf &lt;/u&gt;

Bij de bepaling van de straf heeft het Hof gelet op de aard en de ernst van het bewezen en strafbaar verklaarde op de omstandigheden waaronder de verdachte zich daaraan schuldig heeft gemaakt en op de persoon van de verdachte zoals van een en ander uit het onderzoek ter terechtzitting in hoger beroep is gebleken. 

De verdachte heeft zich schuldig gemaakt aan het vervoer van cocaïne een verdovende en verslavende stof. Hij heeft de cocaïne in Punda in ontvangst genomen en in zijn auto vervoerd met het voornemen de cocaïne naar Nederland te vervoeren. Daarbij heeft hij zich laten leiden door financieel gewin. 

Door de verdediging is aangevoerd dat de rol van de verdachte die van een eenvoudige koerier was. Mede gezien het feit dat de verdachte ter terechtzitting in eerste aanleg heeft verklaard dat hij had voorgesteld om in de winst van de te transporteren drugs te participeren en dat hij ten overstaan van de rechter-commissaris heeft verklaard dat hij 40% van de opbrengst van de verkoop van de cocaïne zou krijgen en dat hij daarmee NAF. 20.000= à 25.000= hoopte te verdienen acht het Hof de rol van verdachte iets groter dan die van een eenvoudige koerier. 

Door zijn handelen heeft de verdachte bijgedragen aan de verspreiding van cocaïne. Het gebruik daarvan is schadelijk voor de volksgezondheid en de (internationale) verspreiding ervan gaat gepaard met allerlei vormen van criminaliteit. 

Al het voorgaande in aanmerking genomen en ten voordeel van verdachte nog rekening houdend met het feit dat hij niet eerder voor soortgelijke feiten is veroordeeld acht het Hof een gedeeltelijk onvoorwaardelijke vrijheidstraf van na te melden duur passend en noodzakelijk. 

 
&lt;u&gt;De inbeslaggenomen auto van het merk Hyundai model Santa Fe&lt;/u&gt;

Het Hof is van oordeel dat de verdachte door de op te leggen vrijheidsbenemende straf afdoende gestraft wordt. Gelet daarop zal het Hof geen bijkomende straf als de gevorderde verbeurdverklaring dan wel betaling van de geschatte waarde van de auto opleggen. 


&lt;u&gt;RECHTDOENDE IN NAAM DER KONINGIN&lt;/u&gt;

Het Hof:

vernietigt het vonnis waarvan beroep voorzover het de daarbij opgelegde straf betreft en doet in zoverre opnieuw recht;

veroordeelt de verdachte tot een gevangenisstraf voor de duur van achttien maanden;

beveelt dat van deze straf een gedeelte groot zes maanden niet zal worden tenuitvoergelegd tenzij het Hof later anders mocht gelasten op grond dat de veroordeelde zich voor het einde van de proeftijd die hierbij wordt bepaald op twee jaren aan een strafbaar feit schuldig heeft gemaakt dan wel gedurende die proeftijd zich op andere wijze heeft misdragen.

bepaalt dat de tijd die de veroordeelde voor de tenuitvoerlegging van deze uitspraak sinds 27 november 2007 tot en met 16 januari 2008 in verzekering en in voorlopige hechtenis heeft doorgebracht bij de uitvoering van de opgelegde gevangenisstraf in mindering wordt gebracht;

bevestigt het vonnis waarvan beroep voor het overige met aanvulling van de strafmotivering zoals hiervoor vermeld. 

Dit vonnis is gewezen door mrs. H.L. Wattel L.J. de Kerpel-van de Poel en U.I.D. Luydens. leden van het Gemeenschappelijk Hof van Justitie van de Nederlandse Antillen en Aruba en ter openbare terechtzitting van het Hof uitgesproken op 6 november 2008 in tegenwoordigheid van de griffier.
