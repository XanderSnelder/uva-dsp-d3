

afwijzing toepassing schuldsanering
rekestnummer: 126166/FT-RK   05.652 / es
nummer verklaring: [nummer]
uitspraakdatum: 13 maart 2006



Rechtbank  Arnhem
 ENKELVOUDIGE KAMER



[verzoeker] wonende te [adres]
verzoeker

 

heeft op 25 april 2005 een verzoekschrift met bijlagen ingediend tot toepassing van de schuldsaneringsregeling.

Verzoeker is gehoord ter terechtzitting van 30 mei 2005 en 6 maart 2006.

Het verzoekschrift voldoet aan de daaraan gestelde eisen. Verzoeker verkeert in de toestand dat hij is opgehouden te betalen dan wel dat redelijkerwijs is te voorzien dat hij niet zal kunnen voortgaan met betaling van zijn schulden.


Verzoeker heeft schulden tot in totaal ongeveer € 96.000-. 
Een schuld van ruim € 45.000- vloeit voort uit een in België geëxploiteerde besloten club [naam]. Verzoeker dreef deze club met twee anderen die kort na de opening ervan met de noorderzon zijn vertrokken. 
Verzoeker is in 1997 in België in voorlopige hechtenis genomen op verdenking van medeplichtigheid aan drugshandel in de club. In februari 1998 is de club failliet verklaard. Verzoeker is in verband met het overlijden van zijn vader onder betaling van een borgsom geschorst uit voorlopige hechtenis. Vervolgens is hij in september 1999 in hoger beroep door de rechtbank te België veroordeeld wegens handel in drugs tot 2 jaar gevangenisstraf alsmede tot betaling van een geldboete van Fr.B. 200.000. In december 1999 is hij wegens mensenhandel veroordeeld tot een gevangenisstraf van 2 jaar een geldboete van Fr.B 350.000 en tot betaling van wederrechtelijk verkregen voordeel van Fr.B. 350.000. Tot slot is hij ook in december 1999 veroordeeld wegens boekhoudfraude tot een gevangenisstraf van 1 jaar en tot betaling van wederrechtelijk verkregen voordeel van Fr.B. 360.000. Alle vonnissen zijn bij verstek gewezen. 
Ter zitting heeft verzoeker verklaard dat de vonnissen niet aan hem zijn betekend. Hij heeft verder verklaard dat hij vermoedt dat de straffen om die reden nog niet ten uitvoer zijn gelegd. 


Het verzoek om te worden toegelaten tot de schuldsaneringsregeling dient te worden afgewezen nu er gegronde vrees bestaat dat verzoeker zijn uit de schuldsaneringsregeling voortvloeiende verplichtingen niet zal kunnen nakomen. 

De rechtbank acht het niet onaannemelijk dat justitie in België op enig moment de straffen waartoe verzoeker is veroordeeld ten uitvoer zal willen leggen hetgeen de uitvoering van de regeling onmogelijk zal maken althans ernstig zal doorkruisen. 



- 2 -


rekestnummer: 126166/FT-RK   05.652 / es
nummer verklaring: [nummer]



De rechtbank overweegt ten overvloede dat aannemelijk is dat de schuld die voortvloeit uit de exploitatie van de club te België niet te goeder trouw is ontstaan. Verder is verzoeker niet te goeder trouw ten aanzien van de schulden aan justitie in België. Deze schulden staan aan toewijzing in de weg. Ze zijn weliswaar meer dan 5 jaar geleden - de in de jurisprudentie gehanteerde “vervaltermijn”  - ontstaan maar het gaat om schulden die voortvloeien uit (zeer) ernstige misdrijven. Dergelijke schulden dienen langere tijd aan toepassing van de schuldsaneringsregeling in de weg te staan.

Het verzoek zal derhalve worden afgewezen. 


BESLISSING

De rechtbank:

-	wijst het verzoek af.

Gewezen door mr. F.M.T. Quaadvliet lid van genoemde kamer en uitgesproken ter openbare terechtzitting van 13 maart 2006 in tegenwoordigheid van de griffier.
