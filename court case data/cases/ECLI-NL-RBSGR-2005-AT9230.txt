

RECHTBANK 'S-GRAVENHAGE
SECTOR STRAFRECHT



MEERVOUDIGE KAMER
(VERKORT VONNIS)


parketnummer	09/753090 - 05

	's-Gravenhage 12 juli 2005


De rechtbank 's-Gravenhage rechtdoende in strafzaken heeft het navolgende vonnis gewezen in de zaak van de officier van justitie tegen de verdachte:



	[C. d. R.]
	geboren te [geboorteplaats] op [geboortedatum]
	adres: [adres].

 

De terechtzitting.

Het onderzoek is gehouden ter terechtzitting van 28 juni 2005.

De verdachte bijgestaan door zijn raadsman mr. P.J.W. de Water advocaat te Katwijk aan Zee is ter terechtzitting verschenen en gehoord.

De officier van justitie mr. M.R.B. Mos heeft gevorderd dat verdachte terzake van het hem bij dagvaarding onder 4 telastgelegde wordt vrijgesproken en dat verdachte terzake van het hem bij dagvaarding onder 1 2 3 5 eerste cumulatief/alternatief en 5 tweede cumulatief/alternatief telastgelegde wordt veroordeeld tot een gevangenisstraf voor de duur van 12 maanden met aftrek van de tijd in verzekering en voorlopige hechtenis doorgebracht waarvan 6 maanden voorwaardelijk met een proeftijd van 2 jaren.

De officier van justitie heeft medegedeeld dat zij voornemens is te gelegener tijd een ontnemingsvordering als bedoeld in artikel 36e van het Wetboek van Strafrecht aanhangig te maken.

De telastlegging.

Aan de verdachte is telastgelegd - na wijziging van de telastlegging ter terechtzitting - hetgeen is vermeld in de ingevoegde fotokopie van de dagvaarding gemerkt A en van de vordering wijziging telastlegging gemerkt A1.

Overwegingen ten aanzien van het bewijs

Met betrekking tot het onder 1 telastgelegde feit (deelname aan een criminele organisatie) bestrijdt de raadsman -zakelijk weergegeven- dat verdachte deel zou hebben uitgemaakt van een gestructureerd en duurzaam samenwerkingsverband met een bepaalde organisatiegraad. 

Naar vaste rechtspraak is van een criminele organisatie onder meer sprake als die organisatie het plegen van misdrijven voor ogen heeft de deelnemers aan de organisatie van dat oogmerk op de hoogte zijn en de organisatie zich kenmerkt door een duurzaam en gestructureerd samenwerkingsverband. Een organisatie behoeft daarbij niet uit steeds dezelfde personen te bestaan; zij kan tot op zekere hoogte in samenstelling wisselen. 

De rechtbank acht wettig en overtuigend bewezen dat  sprake was van een dergelijk duurzaam en gestructureerd samenwerkingsverband tussen verdachte en zijn medeverdachten waarbij de organisatie en daarmee verdachte en zijn medeverdachten tot oogmerk hadden alles te doen wat nodig is om hennep en hennepplanten te telen en de eindproducten te verkopen. Dit volgt naar het oordeel van de rechtbank uit het navolgende. 


Verdachte en zijn medeverdachten hadden binnen de organisatie ieder een eigen taak. Zo hielden sommigen zich bezig met het uitzoeken van locaties voor hennepkwekerijen en richtten anderen de kwekerijen in daarbij geadviseerd door deskundigen. Vervolgens namen weer anderen de dagelijkse verzorging van de hennepplanten op zich en hielpen velen met de oogst en het knippen van de henneptoppen. Tevens waren er personen die zorgdroegen voor de handel in en het vervoer van het eindproduct: wiet. Om deze keten van werkzaamheden efficiënt op elkaar te doen aansluiten was een goed georganiseerde taakverdeling onontbeerlijk. Hiertoe hadden verdachte en zijn medeverdachten veelvuldig telefonisch contact waarbij zij zich ter voorkoming van ontmaskering vaak bedienden van versluierd taalgebruik.
Verdachte vervoerde de hennep sloeg deze op en zorgde voor de aan- en verkoop van hennep. Tevens exploiteerde verdachte zelfstandig een hennepkwekerij. Verdachte heeft aangevoerd dat hij met lang niet alle personen die tezamen worden gezien als criminele organisatie contact had en de belangrijksten onder hen geeneens kende. Naar het oordeel van der rechtbank is dit juist kenmerkend voor een criminele organisatie. Door "schotten" te plaatsen tussen de verschillende betrokken personen wordt voorkomen dat deelnemers te veel kennis dragen en daardoor belastend kunnen verklaren over - met name - de meest prominente deelnemers. 




De bewijsmiddelen.

P.M.


De bewezenverklaring.

Door de voormelde inhoud van vorenstaande bewijsmiddelen - elk daarvan ook in zijn onderdelen gebruikt voor het bewijs van datgene waarop het blijkens zijn inhoud betrekking heeft - staan de daarin genoemde feiten en omstandigheden vast. Op grond daarvan is de rechtbank tot de overtuiging gekomen en acht zij wettig bewezen dat de verdachte de op de dagvaarding onder 1 2 3 4 5 eerste cumulatief/alternatief en 5 tweede cumulatief/alternatief telastgelegde feiten heeft begaan met dien verstande dat de rechtbank bewezen acht - en als hier ingelast beschouwt zulks met verbetering van eventueel in de telastlegging voorkomende type- en taalfouten zoals weergegeven in de bewezenverklaring door welke verbetering de verdachte niet in de verdediging is geschaad - de inhoud van de telastlegging zoals deze is vermeld in de fotokopie daarvan gemerkt B.

Strafbaarheid van het bewezenverklaarde en van de verdachte.


Het bewezenverklaarde is volgens de wet strafbaar.
De verdachte is deswege strafbaar nu geen strafuitsluitingsgronden aannemelijk zijn geworden.



Strafmotivering.

Na te melden straffen zijn in overeenstemming met de ernst van de gepleegde feiten de omstandigheden waaronder deze zijn begaan en gegrond op de persoon en de persoonlijke omstandigheden van de verdachte zoals daarvan tijdens het onderzoek ter terechtzitting is gebleken.


Voorts wordt in het bijzonder het volgende in aanmerking genomen.
Verdachte heeft deelgenomen aan - kort gezegd - een criminele organisatie welke zich onder meer bezighield met het telen bereiden en bewerken van hennep(planten). Het is een feit van algemene bekendheid dat het op de markt brengen van partijen drugs schadelijk is voor de volksgezondheid en dat daarmee de verslavingsproblematiek met alle daarmee vaak gepaard gaande vormen van criminaliteit in stand wordt gehouden. De verdachte heeft hierbij kennelijk uit louter financieel gewin gehandeld.



Het is van algemene bekendheid dat uit de bezigheden van een organisatie als de onderhavige aanzienlijke geldbedragen worden verworven en dat dit soort gelden veelal door middel van investeringen in de legale handel worden "witgewassen".
Dit "witwassen" van crimineel vermogen vormt een aantasting van de legale economie en is mede vanwege de corrumperende invloed ervan op het reguliere handelsverkeer een bedreiging voor de samenleving.


Bij de bepaling van de op te leggen straft heeft de rechtbank rekening gehouden met het feit dat verdachte blijkens een op zijn naam staand uittreksel uit het Justitieel Documentatieregister niet eerder is veroordeeld voor soortgelijke feiten. 

De rechtbank is van oordeel dat een geldboete op zijn plaats is naast een eventueel in een ontnemingsprocedure vast te stellen bedrag aan wederrechtelijk verkregen voordeel en het bedrag dat uit dien hoofde aan de staat zou moeten worden afgedragen.


De toepasselijke wetsartikelen.


De op te leggen straffen zijn gegrond op de artikelen:
- 9 14a 14b 14c 22b 22d 23 24 24c 47  57 140 en 420 BIS van het Wetboek van Strafrecht;
-	13 en 55 van de Wet wapens en munitie;
-	3 en 11 van de Opiumwet.


Beslissing.


De rechtbank 

verklaart wettig en overtuigend bewezen dat de verdachte de bij dagvaarding onder  1 2 3 4 5 eerste cumulatief/alternatief en 5 tweede cumulatief/alternatief telastgelegde feiten heeft begaan en dat het bewezenverklaarde uitmaakt:



Ten aanzien van feit 1:
Het deelnemen aan een organisatie die tot oogmerk heeft het plegen van misdrijven



Ten aanzien van feit 2:
Medeplegen van opzettelijk handelen in strijd met het in artikel 3 onder B van de Opiumwet gegeven verbod meermalen gepleegd



Ten aanzien van feit 3:
Medeplegen van opzettelijk handelen in strijd met het in artikel 3 onder C van de Opiumwet gegeven verbod



Ten aanzien van feit 4:
Witwassen meermalen gepleegd



Ten aanzien van feit 5:
Handelen in strijd met artikel 13 eerste lid van de Wet wapens en munitie meermalen gepleegd




verklaart het bewezenverklaarde en de verdachte deswege strafbaar;

veroordeelt de verdachte tot:


	een gevangenisstraf voor de duur van 8 maanden en 26 dagen;

bepaalt dat een gedeelte van die straf groot 6 maanden niet zal worden tenuitvoergelegd zulks onder de algemene voorwaarde dat de veroordeelde zich voor het einde van de hierbij op 2 jaren vastgestelde proeftijd niet schuldig maakt aan een strafbaar feit;

veroordeelt verdachte te dier zake voorts tot:



een taakstraf bestaande uit een werkstraf zijnde het verrichten van onbetaalde arbeid 
voor de tijd van 100 UREN;


beveelt voor het geval dat de veroordeelde de taakstraf niet naar behoren verricht dat vervangende hechtenis zal worden toegepast voor de tijd van 50 DAGEN;


veroordeelt verdachte voorts tot:


	een geldboete van € 9.000--;



bepaalt dat de geldboete bij gebreke van betaling en verhaal zal worden vervangen
door hechtenis voor de duur van 90 dagen;



bepaalt dat de tijd door de veroordeelde vóór de tenuitvoerlegging van deze uitspraak in verzekering en voorlopige hechtenis doorgebracht bij de tenuitvoerlegging van het onvoorwaardelijk gedeelte van de hem opgelegde gevangenisstraf geheel in mindering zal worden gebracht voorzover die tijd niet reeds op een andere straf in mindering is gebracht;


in verzekering gesteld op	:4 april 2005
in voorlopige hechtenis gesteld op	:7 april 2005
welke voorlopige hechtenis werd geschorst met ingang van	:29 juni 2005

 

heft op het geschorste bevel tot voorlopige hechtenis van de verdachte;

verklaart niet bewezen hetgeen aan de verdachte meer of anders is telastgelegd dan hierboven is bewezen verklaard en spreekt de verdachte daarvan vrij.


Aldus gedaan te 's-Gravenhage op 28 juni 2005 door
mrs	C.A.J.F.M. Hensen	voorzitter
	M.M. van der Nat en Y. de Boer	rechters
in tegenwoordigheid van mr. L. Koper	griffier.
Mr Y. de Boer is buiten staat dit vonnis te tekenen.

