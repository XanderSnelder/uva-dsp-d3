
RECHTBANK DEN HAAG

Team Handel - voorzieningenrechter

zaak- / rolnummer: C/09/436311/ KG ZA 13-111

Vonnis in kort geding van 20 februari 2013

in de zaak van


de publiekrechtelijke rechtspersoon
gemeente Leiden
zetelend te Leiden
eiseres in conventie
verweerster in reconventie
advocaat mr. R. Lever te Leiden


tegen:


1. de rechtspersoonlijkheid bezittende vereniging 
Motorclub Pegasus
gevestigd te Leiden
gedaagde in conventie
eiseres in reconventie
gemachtigde: mr. M.G. Evers te Leiden
2. [A]
wonende te [plaats] gemeente [gemeente]
gedaagde in conventie
eiser in reconventie
gemachtigde: mr. M.G. Evers te Leiden
3. [B]
wonende te [plaats] 
gedaagde in conventie
niet verschenen
4. alle overige personen die verblijven in het clubgebouw van Motorclub Pegasus
gedaagden in conventie.


Partijen worden hierna ook genoemd de gemeente MC Pegasus [A]en [B].


1.	De feiten 

Op grond van de stukken en het verhandelde ter zitting van 12 februari 2013 wordt in dit geding van het volgende uitgegaan. 

1.1.	 De gemeente is eigenares van een perceel grond aan de Voorschoterweg te Leiden waarop diverse clubgebouwen staan ten behoeve van verschillende verenigingen. Dit terrein wordt genoemd Jeugddorp Zuid-West. 

1.2.	MC Pegasus is een vereniging die tot doel heeft het beoefenen en het bevorderen van de motorsport en het organiseren van ontmoetingen en evenementen waarbij motorrijders met elkaar in contact kunnen komen.

1.3.	MC Pegasus heeft met ingang van 1 januari 1994 van de gemeente een perceel grond op Jeugddorp Zuid-West aan de Voorschoterweg 8d te Leiden gehuurd kadastraal aangeduid als gemeente Leiden sectie O perceel 4715 waarop op kosten van MC Pegasus een gebouw is gezet ten behoeve van haar clubactiviteiten. 

1.4.	De tussen de gemeente en MC Pegasus gemaakte afspraken zijn vastgelegd in de “Voorwaarden Motorclub Pegasus Jeugddorp”. In deze voorwaarden is – voor zover van belang – het volgende vermeld:

“(….) B. Gebruik van gebouw en directe omgeving


1.	Het gebouw mag alleen gebruikt worden in het kader van de doelstelling van uw vereniging.
2.	Onderverhuur is niet toegestaan en kan leiden tot huuropzegging van de grond waar bedoeld gebouw op staat. (…)”


1.5.	In de statuten van MC Pegasus is onder meer het volgende vermeld:


	BESTUUR
Artikel 10
1. Het bestuur bestaat uit tenminste vijf en ten hoogste zeven personen die door de algemene ledenvergadering worden benoemd. De benoeming geschiedt uit de gewone leden. (…)



	BESTUURSTAAK
Artikel 13
(…)
5.  Het bestuur behoeft eveneens goedkeuring van de algemene vergadering voor besluiten tot:
(…)
e. het optreden in rechte (…)



	VERTEGENWOORDIGING
Artikel 14
De vereniging wordt in en buiten rechte vertegenwoordigd door de voorzitter met de secretaris of met de penningmeester. 
(…)
BIJEENROEPING ALGEMENE VERGADERING
Artikel 20
1. De algemene ledenvergadering wordt bijeengeroepen door het bestuur. De oproeping geschiedt schriftelijk aan de adressen van de leden volgens het ledenregister. De termijn voor de oproeping bedraagt tenminste veertien dagen. (…)



1.6.	Op 14 september 2012 heeft MC Pegasus een algemene ledenvergadering gehouden. In de notulen van deze vergadering is onder meer het volgende vermeld:
“(….) Vanavond is er een stemming gehouden voor een nieuw bestuur en overleg van de jaarcijfers 2011. Het huidige bestuur is helaas niet aanwezig.
De leden hebben besloten toch door te gaan met deze vergadering al kunnen de jaarcijfers niet gepresenteerd worden door afwezigheid van het bestuur.
Nieuw gekozen bestuur:



Voorzitter: [C] unaniem gekozen
Secretaris: [D] unaniem gekozen
Penningmeester: [E] unaniem gekozen (…)“


1.7.	Naar aanleiding van een melding medio januari 2013 bij de politie Hollands-Midden over vermeende problemen rondom gedaagde sub 1 heeft de politie een onderzoek ingesteld. De commissaris van politie van Eenheid Den Haag district Leiden heeft zijn bevindingen vastgelegd in het proces-verbaal van 31 januari 2013. In dit proces-verbaal is onder meer het volgende vermeld:


“(….) Zo is ambtshalve bekend dat op vrijdag 11 januari 2013 tijdens een clubavond van de MC Pegasus circa 25 leden van Motorclub Trailer Trash Travellers full color gekleed en daardoor herkenbaar als zijnde leden van deze MC het clubgebouw van MC Pegasus hebben bezocht. 
De leden van MC Trailer Trash Travellers (MC TTT) verspreiden zich in het clubhuis en gingen met de rug tegen de muren staan. De voorzitter en de secretaris van de MC TTT gingen op de bank zitten en riepen de voorzitter van MC Pegasus bij zich. Op het moment dat deze zich had vervoegd bij de twee personen werden zij door de aanwezige leden van MC TTT afgeschermd van de andere leden van MC Pegasus. De leden van MC TTT die de afscherming verzorgden gingen met hun rug naar de voorzitter en secretaris staan en met het gezicht naar de aanwezige leden van MC Pegasus. Later op die avond is het de leden van MC Pegasus duidelijk geworden dat de voorzitter van de MC Pegasus van de voorzitter en secretaris van MC TTT te horen had gekregen dat:
	?	MC Pegasus zich in de achtertuin bevond van MC TTT;
	?	Dat MC TTT de MC Pegasus moesten overnemen;
?	Dat de leden van MC Pegasus slechts twee keuzes hadden lid worden of de club wordt afgefakkeld. 
 Het is mij ambtshalve bekend dat de 8 aanwezige leden van Motorclub Pegasus dit bezoek als intimiderend en beangstigend hebben ervaren. 
(…)
Het is mij ambtshalve bekend dat er binnen de 1% MC’s met name tussen Hells Angels en Satudarah een rivaliserende strijd gaande is. Als de ene club een afdeling of chapter in een bepaalde regio opricht lijkt het voor rivaliserende groeperingen reden om daar ook voet aan wal te zetten (…) Er zijn sterke vermoedens dat het gaat om het overnemen van de markt van drugs- mensen- of andere illegale handel. (...)


Op vrijdag 18 januari 2013 werd door de leden van MC Pegasus geconstateerd dat op de voordeur van hun clubgebouw een nieuw hangslot was bevestigd. Later is gebleken dat dit hangslot bevestigd was door de leden van de MC TTT. Op het moment dat de voorzitter van MC Pegasus die daar als eerste die avond aanwezig was en het pand wilde openen werd hij ‘omsingeld’ door een dertigtal leden van de MC TTT. Naar verluidt werd op dat moment tegen hem gezegd dat de leden van MC TTT naar een vergadering in Heiloo waren geweest. Een vergadering met de andere 8 Motorclubs bij Rood en Wit (daarmee worden de Hells Angels bedoeld) en dat daar besloten was dat Zuid-Holland van de MC TTT was en dat zij het gebouw van MC Pegasus dus nu van hun was. De voorzitter werd hierna verzocht om de sleutel van het clubhuis af te geven aan de leden van MC TTT. (….)

Op dinsdag 22 januari 2013 is een onderzoek ingesteld in het genoemde verenigingsgebouw van de MC Pegasus. In het verenigingsgebouw werden mensen aangetroffen die geen lid waren van de MC Pegasus. De wijkagent kent de leden van MC Pegasus en kon daarom vaststellen dat er geen leden van de MC Pegasus aanwezig waren. (…) Tevens werd ter plaatse een man gesignaleerd die een grijs t-shirt droeg en hierover een lichtbruin leren vestje zonder mouwen. Aan de rechterkant van dit vestje bevond zich een patch wit van kleur en met bruine letters en het woord “Travellers”vormend. (….)

Bij onderzoek door de Dienst Informatie van de politie bleek mij dat merendeel van de aangetroffen hieronder genoemde personen criminele antecedenten had. Met name voor geweld de Opiumwet en diverse vermogensdelicten. (…)”

1.8.	Op 9 februari 2013 heeft een algemene ledenvergadering van MC Pegasus  plaatsgevonden. In de notulen van deze vergadering is onder meer het volgende vermeld:

“(…) Pegasus blijft voortbestaan. Als motorclub met een recreatieve doelstelling. 

Pegasus wil een nieuw bestuur en schuift naar voor: [F]als voorzitter/secretaris en [A]als penningmeester. 

Mr Evers zal Pegasus als gemachtigde vertegenwoordigen. (….)”

Op deze notulen zijn namen opgenomen die niet overeenkomen met die in de notulen van 14 september 2012. 

1.9.	Bij brief van 1 februari 2013 is namens de gemeente de huurovereenkomst aan MC Pegasus opgezegd tegen 1 januari 2014. De overeenkomst is voorts ontbonden. Tevens is MC Pegasus aangezegd het gehuurde binnen een week te ontruimen. Aan deze sommatie heeft MC Pegasus geen gehoor gegeven. 

1.10.	Bij brieven van 1 februari 2013 zijn [A]en [B] namens de gemeente gesommeerd het clubgebouw binnen een week te ontruimen en de sleutels van het clubgebouw bij de gemeente in te leveren aan welke sommatie zij geen gehoor hebben gegeven. 

2.	Het geschil 

In conventie

2.1.	De gemeente vordert – zakelijk weergegeven – gedaagden te veroordelen binnen drie dagen na betekening van dit vonnis het clubgebouw op het Jeugddorp Zuid-West aan de Voorschoterweg 8d te Leiden te ontruimen met bepaling dat deze veroordeling binnen de in artikel 557a lid 3 Rv genoemde termijn van een jaar ten uitvoer zal kunnen worden gelegd tegen een ieder die zich daar bevindt of daar binnentreedt en telkens wanneer zich dat voordoet met veroordeling van gedaagden in de proces- en nakosten.


2.2.	Daartoe voert de gemeente – samengevat – het volgende aan. 
MC Pegasus is een vereniging zonder bestuur. Er is nooit een besluit genomen door de algemene ledenvergadering van MC Pegasus tot benoeming van een nieuw bestuur van gedaagde sub 1. Er heeft geen rechtsgeldige schriftelijke oproeping voor een algemene ledenvergadering van MC Pegasus plaatsgevonden. Volgens informatie van de Kamer van Koophandel is het nieuwe bestuur van MC Pegasus nimmer ingeschreven. Het clubgebouw van MC Pegasus is op 11 januari 2013 onrechtmatig in bezit genomen door leden van MC Trailer Trash Travellers met als doel een afdeling van deze motorclub in Leiden te vestigen. 
Nu MC Pegasus geen gebruik meer maakt van het clubgebouw en het gehuurde zonder toestemming van de gemeente in gebruik is gegeven aan derden heeft de gemeente aan MC Pegasus de huur opgezegd en de huurovereenkomst wegens wanprestatie ontbonden. Gedaagden handelen onrechtmatig tegenover de gemeente door zonder toestemming van eiseres het clubgebouw te bezetten. 
De gemeente heeft een spoedeisend belang bij ontruiming nu sprake is van intimiderend gedrag van degenen die zich in het clubgebouw bevinden. Het clubgebouw zal na ontruiming en huurbeëindiging wederom worden verhuurd aan een vereniging die in aanmerking wil komen voor de huur van het clubgebouw en op een wachtlijst staat. 


2.3.	MC Pegasus en [A]voeren gemotiveerd verweer dat hierna voor zover nodig zal worden besproken. 

In reconventie

2.4.	MC Pegasus en [A]vorderen de gemeente te veroordelen tot rectificatie van de goede naam van MC Pegasus en haar leden door middel van een publicatie in het Leidsch Dagblad. Zij voeren daartoe aan dat de gemeente MC Pegasus onheus heeft bejegend en in een kwaad daglicht heeft gesteld. 

3.	De beoordeling van het geschil in conventie en in reconventie

3.1.	De vraag die allereerst dient te worden beoordeeld is of MC Pegasus in kort geding rechtsgeldig is verschenen.

3.2.	De gemeente heeft ter zitting aangevoerd dat de nieuwe bestuursleden van MC Pegasus: de heren [F](hierna: [F]) en [A] (hierna: [A]) niet rechtsgeldig tot bestuurders van MC Pegasus zijn benoemd omdat de statuten van MC Pegasus niet in acht zijn genomen. De gemeente heeft ter zitting de notulen van de algemene ledenvergadering van MC Pegasus van 14 september 2012 overgelegd. Daaruit blijkt dat tijdens deze vergadering een nieuw bestuur is benoemd bestaande uit [C] voorzitter [D] secretaris en [E] penningmeester. 

3.3.	Ter zitting zijn door MC Pegasus notulen overgelegd van de algemene ledenvergadering die gehouden is op 9 februari 2013. Uit deze notulen blijkt dat tijdens deze vergadering is besloten een nieuw bestuur te benoemen waarbij [F] tot voorzitter tevens secretaris en [A]tot penningmeester is benoemd.

3.4.	Ingevolge artikel 10 van de statuten van MC Pegasus bestaat het bestuur uit ten minste vijf en ten hoogste zeven personen die door de algemene vergadering worden benoemd. Het op 9 februari 2013 gekozen bestuur van MC Pegasus bestaat uit slechts twee personen. Daarmee is niet voldaan aan deze statutaire bepaling. Verder is in strijd gehandeld met artikel 20 van de statuten doordat geen schriftelijke oproeping voor een algemene ledenvergadering heeft plaatsgevonden. Dit betekent dat van een rechtsgeldige vertegenwoordiging van MC Pegasus geen sprake is. Naar het voorlopige oordeel van de voorzieningenrechter is het besluit van de algemene ledenvergadering van MC Pegasus van 9 februari 2013 tot benoeming van [F] en [A]tot bestuurders van MC Pegasus in strijd met de statuten en derhalve nietig op grond van artikel 2:14 lid 1 van het Burgerlijk Wetboek. De voorzieningenrechter voegt daaraan toe dat de ledenvergadering van 9 februari 2013 is bezocht door uitsluitend personen die in september 2012 kennelijk niet lid waren van MC Pegasus. Nu een deugdelijke ledenregistratie ontbreekt kan ook op geen enkele wijze worden geverifieerd of de personen die op 9 februari 2013 aanwezig waren met elkaar daadwerkelijk een vergadering van de leden van MC Pegasus vormden. 

3.5.	Voor zover de ter zitting aanwezige heer [C] die volgens de notulen van de algemene ledenvergadering van 14 september 2012 op die vergadering tot voorzitter van het bestuur van MC Pegasus  is benoemd MC Pegasus zou willen vertegenwoordigen is MC Pegasus met hem niet rechtsgeldig verschenen nu de voorzitter van  MC Pegasus op grond van artikel 14 van de statuten uitsluitend MC Pegasus in rechte kan vertegenwoordigen tezamen met de secretaris of met de penningmeester. Noch de penningmeester noch de secretaris van MC Pegasus waren ter zitting aanwezig. Het voorgaande leidt tot de conclusie dat MC Pegasus in rechte niet bevoegd is vertegenwoordigd zodat zij niet rechtsgeldig is verschenen. Dit betekent dat de vordering tegen haar als onweersproken moet worden toegewezen en dat ervan moet worden uitgegaan dat de huurovereenkomst is ontbonden. 

3.6.	Naar het oordeel van de voorzieningenrechter is voldoende aannemelijk geworden dat de gemeente een spoedeisend belang heeft bij ontruiming van het clubgebouw nu zij de rust op het Jeugddorp Zuid-West wil laten terugkeren en het clubgebouw na huurbeëindiging wil verhuren aan een vereniging die in aanmerking komt voor de huur van het clubgebouw en hiervoor op een wachtlijst staat.

3.7.	De vordering tegen [A] zal worden toegewezen nu hij zich gelet op de toewijzing van de vordering tegen MC Pegasus zonder recht of titel in het clubgebouw bevindt en daarmee jegens de gemeente onrechtmatig handelt. Voor zover [A] beschikt over sleutels van het pand - al dan niet nadat de sloten van het pand zijn vervangen - dient hij deze aan eiseres af te geven. Tegen de gevorderde termijn voor ontruiming is geen verweer gevoerd en deze komt de voorzieningenrechter ook  niet onredelijk voor zodat deze zal worden toegewezen. 

3.8.	Tegen [B] die niet verschenen is wordt verstek verleend. Nu de vorderingen van de gemeente jegens [B] en de overige personen die in het clubgebouw verblijven de voorzieningenrechter noch onrechtmatig noch ongegrond voorkomen worden deze – op de wijze zoals hierna vermeld – toegewezen. 

3.9.	 Gedaagden zullen als de in het ongelijk gestelde partij worden veroordeeld in de kosten van dit geding alsmede (deels voorwaardelijk) in de nakosten.

3.10.	De vordering in reconventie zal buiten beschouwing worden gelaten nu een vordering in reconventie door een advocaat dient te worden ingesteld en de eis en de gronden daarvoor bovendien uiterlijk 24 uur voor de terechtzitting aan de wederpartij en aan de voorzieningenrechter moet worden aangekondigd conform de artikelen 7.1 en 7.2. van het Procesreglement kort gedingen rechtbanken sector civiel.  


4.	De beslissing

De voorzieningenrechter:

- veroordeelt gedaagden om binnen drie dagen na de betekening van dit vonnis het clubgebouw op het Jeugddorp Zuid-West aan de Voorschoterweg 8d te 2324 NE Leiden met al het hunne en de hunnen te verlaten en te ontruimen en ter vrije beschikking van eiseres te stellen;

- bepaalt dat deze veroordeling binnen de in artikel 557a lid 3 Rv genoemde termijn van een jaar ook ten uitvoer zal kunnen worden gelegd tegen een ieder die ten tijde van de tenuitvoerlegging zich daar bevindt of daar binnentreedt en telkens wanneer zich dat voordoet;

- veroordeelt gedaagden in de kosten van dit geding tot dusverre aan de zijde van eiseres begroot op € 1.50176 waarvan € 816-- aan salaris advocaat € 589-- aan griffierecht en € 9676 aan dagvaardingskosten;

- bepaalt dat gedaagden bij gebreke van tijdige betaling de wettelijke rente over de proceskosten verschuldigd zijn;

- veroordeelt gedaagden tevens in de nakosten forfaitair begroot op € 131-- aan salaris advocaat te vermeerderen met € 68-- aan salaris en met de explootkosten gemaakt voor de betekening van dit vonnis indien tot betekening wordt overgegaan;

- verklaart dit vonnis tot zover uitvoerbaar bij voorraad;

- wijst af het meer of anders gevorderde.

Dit vonnis is gewezen door mr. J.J. van der Helm en in het openbaar uitgesproken op 20 februari 2013. 

CJ
