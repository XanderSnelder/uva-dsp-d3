
13/701375-17


GERECHTSHOF AMSTERDAM  


MEERVOUDIGE STRAFKAMER RAADKAMER




BESCHIKKING in raadkamer op het hoger beroep in de zaak van



	[verdachte]

geboren te [geboorteplaats] op [geboortedag] 1979
	zonder vaste woon- of verblijfplaats hier te lande
	thans verblijvende in het huis van bewaring Zwaag te Zwaag 


tegen de beschikking van de rechtbank Amsterdam van 20 maart 2017 houdende bevel tot zijn gevangenhouding.


De feiten en de rechtsgang


Het hof heeft kennis genomen van de akte van de griffier van de rechtbank Amsterdam van 23 maart 2017 waarbij namens de verdachte hoger beroep is ingesteld van voormelde beschikking van die rechtbank.



Het hof heeft gezien de beschikking waarvan beroep en heeft kennis genomen van de stukken betrekking hebbend op de voorlopige hechtenis van de verdachte en heeft gehoord de advocaat-generaal en de raadsman van de verdachte mr. B. Swier. 




De beoordeling


Het hof verenigt zich met de beschikking waarvan beroep en de gronden waarop deze berust.



Het hof acht voldoende ernstige bezwaren aanwezig gelet op de situatie waarin de verdachte is aangetroffen in de gangkast van een woning in welke woning een grote hoeveelheid verdovende middelen is gevonden. De verdachte heeft voor zijn aanwezigheid daar geen verklaring gegeven. 



Als gronden voor de voorlopige hechtenis neemt het hof het vluchtgevaar aan nu de verdachte niet beschikt over een bekend adres en blijkens het proces-verbaal van 4 maart 2017 mogelijk gebruik maakt van meerdere identiteiten. Gelet op de hoeveelheid aangetroffen verdovende middelen is er aanleiding voor de verdenking dat de verdachte een rol heeft gespeeld bij de professionele en grootschalige handel in drugs. In een dergelijk geval en bij het ontbreken van gegevens over een reguliere inkomstenbron van de verdachte is de vrees gerechtvaardigd dat de verdachte bij vrijlating opnieuw zich daarmee bezig zal houden en aldus een gevaar vormt voor de gezondheid of veiligheid van personen. De recidivegrond wordt daarom gehandhaafd.



Met betrekking tot het door de verdachte mondeling gedane verzoek tot schorsing van de voorlopige hechtenis geldt dat dit verzoek moet worden afgewezen omdat het belang dat de verdachte heeft bij zijn invrijheidstelling niet opweegt tegen de gewichtige redenen van maatschappelijke veiligheid die in het bevel tot zijn gevangenhouding zijn aangewezen welke ook thans nog grond geven tot voortduring van zijn vrijheidsbeneming.








13/701375-17




De beslissing


Het hof:



WIJST AF het beroep tegen de bestreden beschikking.



WIJST AF het verzoek tot schorsing van de voorlopige hechtenis.



Deze beschikking is gegeven op 12 april 2017 in raadkamer van dit hof door
mr. I.M.H. van Asperen de Boer - Delescen voorzitter
mrs. G.M. Boekhoudt en A. van Holten raadsheren
in tegenwoordigheid van mr. D. Boessenkool als griffier.





De advocaat-generaal bij dit gerechtshof brengt vorenstaande beschikking ter kennis van de verdachte.
Amsterdam 12 april 2017
de advocaat-generaal


