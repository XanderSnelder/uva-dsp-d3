

RECHTBANK ZWOLLE-LELYSTAD
Zaaknr/rolnr:	100679 KG ZA 04-379
Uitspraak:	9 september 2004


DE VOORZIENINGENRECHTER IN KORT GEDING

V O N N I S

in de zaak aanhangig tussen:


de stichting STICHTING ZWOLSE POORT 
instelling voor Geestelijke Gezondheidszorg West-Overijssel
gevestigd te Zwolle 
eiseres 
procureur mr. A.M. Ubink


en


1. Al degenen die zonder recht of titel verblijven in de onroerende zaak 
of een gedeelte daarvan staande en gelegen te (8102 RR) Raalte 
aan het adres Knapenveldsweg 1 zijnde anderen dan gebruikers krachtens een persoonlijk of zakelijk recht van genoemde zaak
niet verschenen
2. K(….) 
3. A (…)
4. M (…)
alle drie verblijvende op het adres Knapenveldsweg nr. 1 te Zwolle
toevoegingen aangevraagd
procureur mr. C. Borstlap 
advocaat mr. E.Th. Hummels te Zeist
gedaagden.

 
 PROCESGANG

Stichting Zwolse Poort heeft gedaagden doen dagvaarden in kort geding. Tegen de niet verschenen anonieme gedaagden wordt verstek verleend.

De vordering van Stichting Zwolse Poort strekt er toe dat de voorzieningenrechter bij vonnis uitvoerbaar bij voorraad en op de minuut:

I	gedaagden zal gelasten om binnen 24 uur na het te wijzen vonnis althans binnen een zodanige korte tijd als het de voorzieningenrechter in goede justitie zal vermenen te behoren het pand aan de Knapenveldsweg nr. 1 te Raalte met al de daarin aanwezige personen en zaken te ontruimen en te verlaten en ontruimd en verlaten te houden met machtiging aan Stichting Zwolse Poort om voor het geval gedaagden met de bevolen ontruiming in gebreke blijven deze ontruiming zelf te bewerkstelligen zonodig met de hulp van de sterke arm van politie en justitie op kosten van gedaagden;

II	gedaagden zal veroordelen in de proceskosten waaronder de kosten van rechtsbijstand van de zijde van Stichting Zwolse Poort. 

Daartegen is door Schotman Boin en De Vries verweer gevoerd met conclusie dat de voorzieningenrechter Stichting Zwolse Poort niet ontvankelijk zal verklaren in haar vorderingen dan wel deze vorderingen aan haar zal ontzeggen met veroordeling van Stichting Zwolse Poort in de kosten van deze procedure.

Partijen hebben hun standpunten over en weer toegelicht waarna vonnis is bepaald.
 

MOTIVERING

2. Stichting Zwolse Poort is eigenaresse van een terrein met gebouwen aan de Knapenveldsweg nr. 1 te Raalte dat dienst doet als psychiatrisch ziekenhuis (locatie Fransiscushof). Aldaar vindt behandeling plaats van ongeveer 300 psychiatrische patiënten zowel in dagbehandeling als middels permanente behandeling van ter plaatse opgenomen patiënten. Er zijn daar ook patiënten opgenomen die een psychiatrische aandoening hebben en daarnaast verslaafd zijn aan alcohol of drugs. Een van de gebouwen op dat terrein – de voormalige zusterflat - is op 18 augustus 2004 gedeeltelijk door gedaagden gekraakt. Een ander deel van dat gebouw (de aangebouwde laagbouw) is in gebruik voor onder meer dagbehandeling van tientallen (zware) psychiatrische patiënten die in bungalows elders op dat terrein verblijven. Gedaagden verblijven sedertdien zonder recht of titel in de zusterflat. Daarmee is het onrechtmatig handelen van gedaagden gegeven zodat Stichting Zwolse Poort in beginsel gerechtigd is ontruiming te verlangen. 

3. Kern van het geschil tussen partijen betreft de vraag of Stichting Zwolse Poort voldoende spoedeisend belang heeft bij de gevorderde ontruiming. 

4. Die vraag moet bevestigend worden beantwoord. Als onvoldoende weersproken staat vast dat het behandelklimaat van tientallen patiënten op de locatie Franciscushof (ernstig) wordt verstoord door de aanwezigheid van gedaagden in en rond de zusterflat. Blijkens de door de Stichting Zwolse Poort overgelegde foto’s veroorzaken gedaagden geluidsoverlast door de flat te gebruiken als oefenruimte voor hun band. Uit de foto’s volgt verder dat gedaagden plafonds deuren en brandmelders hebben vernield en dat zij alcohol hebben gedronken in de buurt van en zelfs op het dak van de flat na de toegangsdeur tot dat dak hebben opengebroken. De stelling van de Stichting Zwolse Poort dat een aantal patiënten de aanwezigheid van gedaagden op het terrein associëren met aanwezigheid en mogelijke beschikbaarheid van drugs met als gevolg extra onnodige onrust bij deze patiënten zeker waar het zware psychiatrische patiënten betreft of verslaafde patiënten van de afdeling dubbeldiagnostiek is in het licht van de gedragingen van gedaagden beslist aannemelijk. 

5.	Relevante feiten en omstandigheden die zich verzetten tegen het gevorderde zijn gesteld	noch gebleken. Dat de Stichting Zwolse Poort het gebruik van de gehele locatie Fransiscushof op termijn zal staken en dat de flat op korte termijn zal worden gesloopt kan in dit verband onbesproken blijven. De verstoring van de rust die op het gehele terrein noodzakelijk is voor een juist behandelklimaat van de patiënten is op zich reeds voldoende grondslag voor toewijzing van de vordering. Waar overlast van patiënten niet kan worden getolereerd – blijkende uit het terreinverbod van oktober 1999  - geldt dit uiteraard zeker voor overlast van anderen die in beginsel niets op dat terrein te zoeken hebben. De gevorderde ontruiming zal derhalve worden toegewezen. 

6.	Gedaagden zullen als de in het ongelijk gestelde partij in de proceskosten worden veroordeeld. 

 BESLISSING

De voorzieningenrechter in kort geding:

- gelast gedaagden om binnen 24 uur na betekening van dit vonnis het pand aan de Knapenveldsweg nr. 1 te Raalte met al de daarin aanwezige personen en zaken te ontruimen en te verlaten en ontruimd en verlaten te houden;

- machtigt Stichting Zwolse Poort om voor het geval gedaagden met de bevolen ontruiming in gebreke blijven deze zelf te bewerkstelligen zonodig met hulp van de sterke arm van politie en justitie op kosten van gedaagden;

- veroordeelt gedaagden in de kosten van dit geding. Deze kosten worden voorzover tot op heden aan de zijde van Stichting Zwolse Poort gevallen begroot op € 32478 voor verschotten en € 703-- voor salaris procureur.   

-	verklaart dit vonnis uitvoerbaar bij voorraad. 


Gewezen door mr. M.H.S. Lebens-de Mug voorzieningenrechter in kort geding en in het openbaar uitgesproken op 9 september 2004 in tegenwoordigheid van de griffier.
