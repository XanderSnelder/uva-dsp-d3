

GERECHT IN EERSTE AANLEG VAN CURAÇAO 
Zaaknummer: CUR202201023


Beschikking d.d. 15 juni 2022



inzake



de stichting

FUNDASHON CAS ABAO - ZEEGENING 

gevestigd in Curaçao 
verzoekster
gemachtigde: mr. L.L.A. Davelaar-Franklin



--tegen--




DE OVERIGE ERFGENAMEN VAN JOHANNES JOSEPH ook genoemd JOHANNES JOSEF RAFAELA ook genoemd JOHANNES JOZEF

allen zonder bekende woon- en/of verblijfplaats in Curaçao
niet verschenen
verweerders. 



Partijen zullen hierna ook de stichting en de verweerders worden genoemd.





1Het procesverloop


1.1.
Het procesverloop blijkt uit:



het inleidend verzoekschrift met producties ingediend ter griffie op 8 maart 2022;


de beschikking van dit gerecht van 7 april 2022 waarin is bepaald  dat verweerders voor de behandeling van deze zaak door middel van publicatie in de Landscourant en in het dagblad Èxtra dienen te worden opgeroepen;


het exploot van de oproeping van verweerders d.d. 25 april 2022 met bijlagen;


de mondelinge behandeling op 8 juni 2022 waarbij namens verzoekster zijn verschenen […] voorzitter en […] secretaris bijgestaan door mr. Davelaar-Franklin en waarbij tevens aanwezig waren […] erfgenamen (hierna: [de verschenen belanghebbenden]) van wijlen Johannes Joseph/Johannes Josef Rafaela/Johannes Jozef (hierna: de erflater) alsmede […] landmeter.





1.2.

Partijen is aangezegd dat het Gerecht een beschikking zal geven. 
De uitspraak is bepaald op heden.






2Het geschil

2.1.
De stichting verzoekt bij beschikking uitvoerbaar bij voorraad:



om primair de stichting Fundashon Cas Abau Zegening gevestigd in Curaçao aan de Kaya Richard Beaujon 4 te benoemen tot vereffenaar van de nalatenschap van erflater waartoe bovengenoemde perceel en schulden behoren;


om subsidiair de stichting Fundashon Cas Abau Zeegening en de heer […] deurwaarder te Curaçao kantoorhoudende aan de Roodeweg 159 te benoemen tot vereffenaar van de nalatenschap van erflater waartoe bovengenoemde perceel en schulden behoren.     





2.2.
De stichting legt aan de vordering het volgende ten grondslag:

- Blijkens inzage in het Kadaster heeft de erflater door de inschrijving van de akte van verkoop koop en levering (in de titel omschreven als transportakte) ten hypotheekkantore alhier op 23 mei 1892 in eigendom verkregen een perceel grond gelegen in het derde district van Curaçao groot 330.000 m2 bekend onder de namen “Kaas Abau of Zeegening” te Cabo Verde nader omschreven als een kanoekje of stuk grond gelegen te Sero Fortuna tussen de plantage Sint Jacob en de plantage Steenen Coraal (hierna: het perceel). 

- De erflater is geboren op 6 oktober 1854 en overleden op 13 maart 1928. In het eerste echt is de erflater gehuwd geweest met Maria Florentina Elisabeth. Zij is op 21 juni 1896 overleden. Uit dit huwelijk zijn negen kinderen geboren te weten Joannes Augustinus Joseph Johannes Sebastiaan Joseph Martha Virginia Joseph Maria Jovita Joseph Leonora Elisabeth Joseph Rosa Maria Joseph Lucia Catalina Joseph Alexander José Joseph en Anita Josepha Joseph. In het tweede echt is de erflater met Virginia Dorothea Francisca gehuwd geweest. Uit dit huwelijk zijn acht kinderen geboren te weten Andries Avelino Rafaёla Simeona Carnacion Rafaёla Augustina Maria Rafaёla Johannes Venantio Rafaёla Claudia Josefa Rafaёla Bernarda Lucia Rafaёla Aniceto Papa Rafaёla en Aloysio Januario Rafaёla. 


- [De secteratris en de voorzitter van verzoekster] hebben respectievelijk op 15 maart 2021 en 17 maart 2021 onder het voorrecht van boedelbeschrijving de nalatenschap aanvaard. De erflater is [hun] betovergrootvader […]. De leden van het bestuur van de stichting staan ook in familierechtelijke betrekking tot de erflater. Wat betreft de overige erfgenamen wordt al jaren met behulp van eerst notaris M. Hu-A-Ng en daarna notaris J. Kleinmoedig geprobeerd deze te achterhalen. Dit blijkt in de praktijk een lastige opgave te zijn omdat de meesten blijken te zijn overleden en/of gescheiden. Ondertussen heeft het notariskantoor Fung-A-Loi namens de (bekende) erfgenamen de opdracht gekregen voor het opstellen van een verklaring van erfrecht.  


- Sinds het overlijden van de erflater is de nalatenschap onbeheerd gebleven. Dit met alle gevolgen van dien. Op het perceel worden huizen onbevoegd door onbekenden gebouwd met als gevolg verhoging van de waarde van het perceel. Het zijn de erfgenamen die uiteindelijk verantwoordelijk zijn en/of blijven voor de betaling van de grond- en/of onroerendzaakbelasting. De belastingschuld wordt steeds hoger. Voorts vinden er op het terrein tal van illegale praktijken plaats. Te denken valt aan onder meer de illegale handel in drugs en/of vuurwapens. De stichting heeft waarschuwingsborden op het perceel laten plaatsen. Dit echter tevergeefs. 

- Blijkens haar statuten heeft de stichting als doel om op te komen voor de belangen van de erfgenamen. Gelet hierop heeft de stichting er dan ook belang bij dat zo spoedig mogelijk een vereffenaar wordt benoemd in de onbeheerde nalatenschappen van de erflater.  





3De beoordeling

3.1.
Verweerders zijn bij deurwaardersexploot van 25 april 2022 opgeroepen. {de verschenen belanghebbenden] zijn in rechte verschenen en hebben geen verweer gevoerd tegen het verzochte. Zij stemmen daarmee in. De overige verweerders zijn niet in rechte verschenen en hebben dus geen verweer gevoerd tegen het verzochte. 



3.2.
Ten aanzien van het primair verzochte geldt het volgende. Vaststaat dat sprake is van een nalatenschap en uit de stukken en het verhandelde ter terechtzitting is het duidelijk geworden dat die nalatenschap althans het perceel sinds het overlijden van de erflater onbeheerd is gebleven. Nu de erfgenamen niet allen bekend zijn en de nalatenschap (deels) onbeheerd is gebleven is verzoeker bevoegd om ex artikel 4:203 lid 1 onder a BW te verzoeken om benoeming van een vereffenaar. De stichting is bereid om tot vereffenaar te worden benoemd. Het primair verzochte is gedaan overeenkomstig de wettelijke voorschriften en is toewijsbaar.



3.3.
Ten overvloede wijst het gerecht de vereffenaar erop dat de vereffening van nalatenschappen wettelijk is geregeld en dat zij tot wettelijke taak heeft de gehele nalatenschap te vereffenen. Het als een goed vereffenaar afwikkelen van de nalatenschap is te beschouwen als de hoofdtaak van de vereffenaar waarbij de belangen van alle schuldeisers in acht dienen te worden genomen.



3.4.
Aan het subsidiair verzochte wordt niet toegekomen. 





4De beslissing


4.1.
benoemt de stichting Fundashon Cas Abau – Zeegening gevestigd in Curaçao aan de Kaya Richard J. Beaujon 4 tot vereffenaar van de onbeheerde nalatenschap van de erflater;



4.2.
draagt de griffier op de benoeming van de vereffenaar onverwijld in het boedelregister in te schrijven;



4.3.
draagt de vereffenaar op om haar benoeming te publiceren in het van overheidswege verschijnende blad Landscourant alsmede in de in Curaçao verschijnende dagbladen Èxtra en Amigoe;



4.4.
verklaart deze beschikking uitvoerbaar bij voorraad;



4.5.
wijst af het meer of anders verzochte.


Deze beschikking is gegeven door mr. P.E. de Kort rechter en op 15 juni 2022 uitgesproken ter openbare terechtzitting in aanwezigheid van de griffier.
mc










