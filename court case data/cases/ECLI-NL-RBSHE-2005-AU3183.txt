
RECHTBANK ’S-HERTOGENBOSCH



Parketnummer: 01/835103-05 
Uitspraakdatum: 26 september 2005



VERKORT VONNIS

Verkort vonnis van de rechtbank ’s-Hertogenbosch meervoudige kamer voor de behandeling van strafzaken in de zaak tegen:


	[verdachte]
	geboren te [geboorteplaats] op [geboortedatum] 1981
	wonende te [woonplaats] [adres]
	thans verblijvende in de P.I. “Overmaze” te Maastricht.



Dit vonnis is op tegenspraak gewezen naar aanleiding van het onderzoek ter terechtzitting van 
12 september 2005.


De rechtbank heeft kennisgenomen van de vordering van de officier van justitie en van hetgeen van de zijde van verdachte naar voren is gebracht.


De tenlastelegging.
De zaak is aanhangig gemaakt bij dagvaarding van 15 augustus 2005.


Aan verdachte is tenlastegelegd dat:


1. 
hij op een of meer tijdstip(pen) in of omstreeks de periode van 01 januari 2005 tot en met 26 mei 2005 te Helmond (telkens) tezamen en in vereniging met een ander of anderen althans alleen (telkens) opzettelijk heeft verkocht en/of afgeleverd en/of verstrekt en/of vervoerd in elk geval (telkens) 
opzettelijk aanwezig heeft gehad (telkens) hoeveelheden of een hoeveelheid van een materiaal bevattende cocaine zijnde cocaine (telkens) een middel als bedoeld in de bij de Opiumwet behorende lijst I dan wel (telkens) aangewezen krachtens het vijfde lid van artikel 3a van die wet;
[artikel 2 onder B Opiumwet jo 47 Wetboek van Strafrecht]; 



2. 
hij op of omstreeks 26 mei 2005 te Helmond opzettelijk aanwezig heeft gehad een hoeveelheid (circa 32 gram) van een materiaal bevattende cocaine zijnde cocaine een middel vermeld op de bij de Opiumwet behorende lijst I;
[artikel 2 onder C Opiumwet];



3. 
hij op of omstreeks 26 mei 2005 te Helmond een of meer wapens van categorie III onder 1 te weten een vuurwapen en/of munitie van de categorie III (47 patronen)  voorhanden heeft gehad;
[artikel 26 Wet Wapens en Munitie];

 

De geldigheid van de dagvaarding.
De dagvaarding voldoet aan alle wettelijke eisen.



De bevoegdheid van de rechtbank.
Krachtens de wettelijke bepalingen is de rechtbank bevoegd van het tenlastegelegde kennis te nemen.



De ontvankelijkheid van de officier van justitie.
Bij het onderzoek ter terechtzitting zijn geen omstandigheden gebleken die aan de ontvankelijkheid van de officier van justitie in de weg staan.



Schorsing der vervolging.
Bij het onderzoek ter terechtzitting zijn geen gronden voor schorsing der vervolging gebleken.



De bewezenverklaring.
De rechtbank acht op grond van de feiten en omstandigheden die zijn vervat in de bewijsmiddelen wettig en overtuigend bewezen dat 



1. 
hij op tijdstippen in de periode van 12 maart 2005 tot en met 26 mei 2005 te Helmond telkens opzettelijk heeft verkocht en/of afgeleverd en/of verstrekt en/of vervoerd hoeveelheden of een hoeveelheid van een materiaal bevattende cocaïne zijnde cocaïne een middel als bedoeld in de bij de Opiumwet behorende lijst I.



2. 
hij op 26 mei 2005 te Helmond opzettelijk aanwezig heeft gehad een hoeveelheid (circa 32 gram) van een materiaal bevattende cocaine zijnde cocaine een middel vermeld op de bij de Opiumwet behorende lijst I.



3. 
hij op 26 mei 2005 te Helmond een wapen van categorie III onder 1 te weten een vuurwapen en munitie van de categorie III (47 patronen) voorhanden heeft gehad.


De bewijsmiddelen worden slechts gebezigd met betrekking tot het feit waarop zij in het bijzonder betrekking hebben.
 
Hetgeen meer of anders is tenlastegelegd dan hierboven bewezen is verklaard is naar het oordeel van de rechtbank niet bewezen. Verdachte zal hiervan worden vrijgesproken.


De kwalificatie.
Het bewezenverklaarde levert op de in de uitspraak vermelde strafbare feiten.



De strafbaarheid.
Er zijn geen feiten of omstandigheden gebleken die de strafbaarheid van de feiten of van de verdachte uitsluiten. Verdachte is daarom strafbaar voor hetgeen te zijnen laste bewezen is verklaard.



Toepasselijke wetsartikelen.
De beslissing is gegrond op de artikelen:
Wetboek van Strafrecht art. 10 14a 14b 14c 27 57 91
Opiumwet art. 1 2 10 13 14
Wet wapens en munitie art. 1 2 26 55 56 60.

 
DE OVERWEGINGEN DIE TOT DE BESLISSING HEBBEN GELEID


De eis van de officier van justitie.
- een gevangenisstraf voor de duur van 18 maanden met aftrek van voorarrest waarvan 6 maanden voorwaardelijk met een proeftijd van 2 jaar.
- verbeurdverklaring van de onder verdachte inbeslaggenomen GSM (mobiele telefoon). 
- teruggave aan verdachte van het onder hem inbeslaggenomen geld (€ 13500).



De op te leggen straf.
Bij de beslissing over de straf die aan verdachte dient te worden opgelegd heeft de rechtbank gelet op de aard van het bewezenverklaarde en de omstandigheden waaronder dit is begaan en de persoon en de persoonlijke omstandigheden van verdachte.

 

Bij de strafoplegging zal de rechtbank enerzijds in het bijzonder rekening houden met de volgende uit het onderzoek ter terechtzitting naar voren gekomen omstandigheden ten bezware van verdachte:
- de ernst van de door verdachte gepleegde strafbare feiten in verhouding tot andere strafbare feiten zoals tot uitdrukking komt in het wettelijk strafmaximum en in de straffen die voor soortgelijke feiten worden opgelegd;
- verdachte heeft welbewust gehandeld in hard drugs terwijl van algemene bekendheid is dat die verdovende middelen grote gevaren opleveren voor de gezondheid van de gebruikers ervan en die gebruikers hun drugsgebruik veelal door diefstal of ander crimineel gedrag bekostigen waardoor aan de samenleving ernstige schade wordt berokkend.



Bij de strafoplegging zal de rechtbank anderzijds in het bijzonder rekening houden met de volgende uit het onderzoek ter terechtzitting naar voren gekomen omstandigheid die tot matiging van de straf heeft geleid:
- de relatief korte periode gedurende welke verdachte heeft gehandeld in harddrugs. 


Op grond van het bovenstaande is de rechtbank van oordeel dat in verband met een juiste normhandhaving een gevangenisstraf welke vrijheidsbeneming meebrengt van na te melden duur passend en geboden is.

Met betrekking tot een deel van de op te leggen gevangenisstraf zal de rechtbank bepalen dat dat deel van die straf niet zal worden tenuitvoergelegd mits verdachte zich gedurende een hierna vast te stellen proeftijd aan de voorwaarde houdt dat hij zich niet aan een strafbaar feit zal schuldig maken. De rechtbank wil met een en ander enerzijds de ernst van de door verdachte gepleegde strafbare feiten tot uitdrukking brengen en anderzijds door invloed uit te oefenen op het gedrag van de verdachte het door verdachte opnieuw plegen van een strafbaar feit tegengaan.
 

Teruggave beslag.
De rechtbank zal de teruggave aan verdachte gelasten van het onder verdachte inbeslaggenomen geld en de GSM (mobiele telefoon) nu naar het oordeel van de rechtbank het belang van strafvordering zich niet meer verzet tegen de teruggave.

 
DE UITSPRAAK

Verklaart het tenlastegelegde bewezen zoals hiervoor is omschreven. 

Verklaart niet bewezen hetgeen verdachte meer of anders is tenlastegelegd dan hiervoor bewezen is verklaard en spreekt hem daarvan vrij.

Het bewezenverklaarde levert op de misdrijven: 
 
T.a.v. feit 1: 

Opzettelijk handelen in strijd met het in artikel 2 onder B van de Opiumwet gegeven verbod meermalen gepleegd. 
 
T.a.v. feit 2: 

Opzettelijk handelen in strijd met het in artikel 2 onder C van de Opiumwet gegeven verbod. 
 
T.a.v. feit 3: 


Handelen in strijd met artikel 26 eerste lid van de Wet wapens en munitie en het feit begaan met betrekking tot een vuurwapen van categorie III 
en 
handelen in strijd met artikel 26 eerste lid van de Wet wapens en munitie (de munitie). 

 
Verklaart verdachte hiervoor strafbaar.
 
BESLISSING:

T.a.v. feit 1 feit 2 feit 3:                                                  

- Gevangenisstraf voor de duur van 12 maanden met aftrek overeenkomstig artikel 27 Wetboek van Strafrecht waarvan 4 maanden voorwaardelijk met een proeftijd van 2 jaren.
 
T.a.v. feit 1:                                                                  


- Teruggave inbeslaggenomen goederen aan verdachte te weten: 
€ 13500 en 1GSM (mobiele telefoon). 

 

Dit vonnis is gewezen door:
mr. H.A. Brouwer voorzitter
mr. E.C.M. de Klerk en mr. R.B. Milo leden
in tegenwoordigheid van M.P.M. van Goethem griffier
en is uitgesproken op 26 september 2005.


Mr. R.B. Milo is buiten staat dit vonnis mede te ondertekenen.
